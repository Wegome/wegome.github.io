<!DOCTYPE html>
<html>
<head>
    

    

    



    <meta charset="utf-8">
    
    
    
    
      <link rel="amphtml" href="https://www.zhinuo.space/article/31633.html/amp/index.html">
    
    
    <title>船山文集《周易内传》坤 象辞、爻辞 | 布袋知诺 | 知行诺一</title>
    <meta name="viewport" content="width=device-width, initial-scale=1, maximum-scale=1">
    
    <meta name="theme-color" content="#65002F">
    
    
    <meta name="keywords" content="阴阳,六十四卦,周易,王夫之,乾坤,爻辞,国学,象辞">
    <meta name="description" content="象曰：地势坤，君子以厚徳载物。势，形之势也。地形髙下相积，而必渐迤于下，所处卑，而物胥托于其上，皆大顺之象也。重坤者，顺德之厚也。君子体坤之德，顺以受物，合天下之智愚贵贱，皆顺其性而成之，不以己之所能责人之不逮，仁礼存心，而不忧横逆之至，物无不载也。六十四卦之变动，皆人生所必有之事，抑人心所必有之几，特用之不得其宜，则为恶。故虽乾坤之大德，而以刚健治物，则物之性违；柔顺处己，则己之道废。惟以乾自强">
<meta name="keywords" content="阴阳,六十四卦,周易,王夫之,乾坤,爻辞,国学,象辞">
<meta property="og:type" content="article">
<meta property="og:title" content="船山文集《周易内传》坤 象辞、爻辞">
<meta property="og:url" content="https://www.zhinuo.space/article/31633.html">
<meta property="og:site_name" content="布袋知诺">
<meta property="og:description" content="象曰：地势坤，君子以厚徳载物。势，形之势也。地形髙下相积，而必渐迤于下，所处卑，而物胥托于其上，皆大顺之象也。重坤者，顺德之厚也。君子体坤之德，顺以受物，合天下之智愚贵贱，皆顺其性而成之，不以己之所能责人之不逮，仁礼存心，而不忧横逆之至，物无不载也。六十四卦之变动，皆人生所必有之事，抑人心所必有之几，特用之不得其宜，则为恶。故虽乾坤之大德，而以刚健治物，则物之性违；柔顺处己，则己之道废。惟以乾自强">
<meta property="og:locale" content="zh-CN">
<meta property="og:updated_time" content="2019-04-05T22:16:09.512Z">
<meta name="twitter:card" content="summary">
<meta name="twitter:title" content="船山文集《周易内传》坤 象辞、爻辞">
<meta name="twitter:description" content="象曰：地势坤，君子以厚徳载物。势，形之势也。地形髙下相积，而必渐迤于下，所处卑，而物胥托于其上，皆大顺之象也。重坤者，顺德之厚也。君子体坤之德，顺以受物，合天下之智愚贵贱，皆顺其性而成之，不以己之所能责人之不逮，仁礼存心，而不忧横逆之至，物无不载也。六十四卦之变动，皆人生所必有之事，抑人心所必有之几，特用之不得其宜，则为恶。故虽乾坤之大德，而以刚健治物，则物之性违；柔顺处己，则己之道废。惟以乾自强">
    
        <link rel="alternate" type="application/atom+xml" title="布袋知诺" href="/rss2.xml">
    
    <link rel="shortcut icon" href="/images/favicon.ico">
    <link rel="stylesheet" href="/css/style.css?v=1.7.1">
    <script>window.lazyScripts=[]</script>

    <!-- custom head -->
    

</head>

<body>
    <div id="loading" class="active"></div>

    <aside id="menu" class="hide" >
  <div class="inner flex-row-vertical">
    <a href="javascript:;" class="header-icon waves-effect waves-circle waves-light" id="menu-off">
        <i class="icon icon-lg icon-close"></i>
    </a>
    <div class="brand-wrap" style="background-image:url(/images/brand.jpg)">
      <div class="brand">
        <a href="/" class="avatar waves-effect waves-circle waves-light">
          <img src="/images/avatar.jpg">
        </a>
        <hgroup class="duce">
          <h5 class="nickname">zhinuo</h5>
          <a href="mailto:budaig@outlook.com" title="budaig@outlook.com" class="mail">budaig@outlook.com</a>
        </hgroup>
      </div>
    </div>
    <div class="scroll-wrap flex-col">
      <ul class="nav">
        
            <li class="waves-block waves-effect">
              <a href="/"  >
                <i class="icon icon-lg icon-home"></i>
                首页
              </a>
            </li>
        
            <li class="waves-block waves-effect">
              <a href="/categories"  >
                <i class="icon icon-lg icon-tasks"></i>
                分类
              </a>
            </li>
        
            <li class="waves-block waves-effect">
              <a href="/archives"  >
                <i class="icon icon-lg icon-archives"></i>
                归档
              </a>
            </li>
        
            <li class="waves-block waves-effect">
              <a href="/intro"  >
                <i class="icon icon-lg icon-hashtag"></i>
                自话
              </a>
            </li>
        
            <li class="waves-block waves-effect">
              <a href="https://github.com/wegome" target="_blank" >
                <i class="icon icon-lg icon-github"></i>
                Github
              </a>
            </li>
        
            <li class="waves-block waves-effect">
              <a href="https://www.weibo.com/budaig" target="_blank" >
                <i class="icon icon-lg icon-weibo"></i>
                Weibo
              </a>
            </li>
        
      </ul>

          <hr style="margin-top: 10px; margin-bottom: 10px;">
		        
                <ul style="padding: 0 16px;"><a href="/rss2.xml" target="_blank"><i class="icon icon-rss-square"></i> RSS 订阅</a></ul>
              
		        
                <ul style="padding: 0 16px;">Hosted by <a href="https://pages.coding.me" target="_blank" style="font-weight: bold">Coding Pages</a></ul>
              


    </div>
  </div>
</aside>

    <main id="main">
        <header class="top-header" id="header">
    <div class="flex-row">
        <a href="javascript:;" class="header-icon waves-effect waves-circle waves-light on" id="menu-toggle">
          <i class="icon icon-lg icon-navicon"></i>
        </a>
        <div class="flex-col header-title ellipsis">船山文集《周易内传》坤 象辞、爻辞</div>
        
        <div class="search-wrap" id="search-wrap">
            <a href="javascript:;" class="header-icon waves-effect waves-circle waves-light" id="back">
                <i class="icon icon-lg icon-chevron-left"></i>
            </a>
            <input type="text" id="key" class="search-input" autocomplete="off" placeholder="输入要查找的关键字">
            <a href="javascript:;" class="header-icon waves-effect waves-circle waves-light" id="search">
                <i class="icon icon-lg icon-search"></i>
            </a>
        </div>
        
        
        <a href="javascript:;" class="header-icon waves-effect waves-circle waves-light" id="menuShare">
            <i class="icon icon-lg icon-share-alt"></i>
        </a>
        
    </div>
</header>
<header class="content-header post-header">

    <div class="container fade-scale">
        <h1 class="title">船山文集《周易内传》坤 象辞、爻辞</h1>
        <h5 class="subtitle">
            
                <time datetime="2016-11-18T03:30:58.000Z" itemprop="datePublished" class="page-time">
  2016年11月18日 @ 11:30
</time>


	<ul class="article-category-list"><li class="article-category-list-item"><a class="article-category-list-link" href="/categories/essence/">经</a></li></ul>

            
        </h5>
    </div>

    


</header>


<div class="container body-wrap">
    
    <aside class="post-widget">
        <nav class="post-toc-wrap post-toc-shrink" id="post-toc">
            <h4>TOC</h4>
            <ol class="post-toc"><li class="post-toc-item post-toc-level-3"><a class="post-toc-link" href="#象曰：地势坤，君子以厚徳载物。"><span class="post-toc-text">象曰：地势坤，君子以厚徳载物。</span></a></li><li class="post-toc-item post-toc-level-3"><a class="post-toc-link" href="#初六，履霜坚冰至。"><span class="post-toc-text">初六，履霜坚冰至。</span></a></li><li class="post-toc-item post-toc-level-3"><a class="post-toc-link" href="#象日：“履霜坚冰”，阴始凝也；驯致其道，至坚冰也。"><span class="post-toc-text">象日：“履霜坚冰”，阴始凝也；驯致其道，至坚冰也。</span></a></li><li class="post-toc-item post-toc-level-3"><a class="post-toc-link" href="#六二，直方大，不习无不利。"><span class="post-toc-text">六二，直方大，不习无不利。</span></a></li><li class="post-toc-item post-toc-level-3"><a class="post-toc-link" href="#象曰：六二之动，直以方也。不习无不利，地道光也。"><span class="post-toc-text">象曰：六二之动，直以方也。不习无不利，地道光也。</span></a></li><li class="post-toc-item post-toc-level-3"><a class="post-toc-link" href="#六三，含章可贞，或从王事，无成有终。"><span class="post-toc-text">六三，含章可贞，或从王事，无成有终。</span></a></li><li class="post-toc-item post-toc-level-3"><a class="post-toc-link" href="#象曰：“含章可贞”，以时发也。“或从王事”，知光大也。"><span class="post-toc-text">象曰：“含章可贞”，以时发也。“或从王事”，知光大也。</span></a></li><li class="post-toc-item post-toc-level-3"><a class="post-toc-link" href="#六四，括囊，无咎无誉。"><span class="post-toc-text">六四，括囊，无咎无誉。</span></a></li><li class="post-toc-item post-toc-level-3"><a class="post-toc-link" href="#象曰：“括囊无咎”，慎不害也。"><span class="post-toc-text">象曰：“括囊无咎”，慎不害也。</span></a></li><li class="post-toc-item post-toc-level-3"><a class="post-toc-link" href="#六五，黄裳元吉。"><span class="post-toc-text">六五，黄裳元吉。</span></a></li><li class="post-toc-item post-toc-level-3"><a class="post-toc-link" href="#象曰：”黄裳元吉”，文在中也。"><span class="post-toc-text">象曰：”黄裳元吉”，文在中也。</span></a></li><li class="post-toc-item post-toc-level-3"><a class="post-toc-link" href="#上六，龙战于野，其血玄黄。"><span class="post-toc-text">上六，龙战于野，其血玄黄。</span></a></li><li class="post-toc-item post-toc-level-3"><a class="post-toc-link" href="#象曰：“龙战于野”，其道穷也。"><span class="post-toc-text">象曰：“龙战于野”，其道穷也。</span></a></li><li class="post-toc-item post-toc-level-3"><a class="post-toc-link" href="#用六，利永贞。"><span class="post-toc-text">用六，利永贞。</span></a></li></ol>
        </nav>
    </aside>


<article id="post-船山文集-周易内传-坤 象辞、爻辞"
  class="post-article article-type-post fade" itemprop="blogPost">

    <div class="post-card">
        <h1 class="post-card-title">船山文集《周易内传》坤 象辞、爻辞</h1>
        <div class="post-meta">
            <time class="post-time" title="config.5amt5_for30amt" datetime="2016-11-18T03:30:58.000Z"  itemprop="datePublished">2016年11月18日 @ 11:30</time>

            
	<ul class="article-category-list"><li class="article-category-list-item"><a class="article-category-list-link" href="/categories/essence/">经</a></li></ul>



            
<span id="busuanzi_container_page_pv" title="浏览" style='display:none'>
    <i class="icon icon-eye icon-pr"> </i><span id="busuanzi_value_page_pv"></span>
</span>


        </div>
        <div class="post-content" id="post-content" itemprop="postContent">
            <h3 id="象曰：地势坤，君子以厚徳载物。"><a href="#象曰：地势坤，君子以厚徳载物。" class="headerlink" title="象曰：地势坤，君子以厚徳载物。"></a>象曰：地势坤，君子以厚徳载物。</h3><p>势，形之势也。地形髙下相积，而必渐迤于下，所处卑，而物胥托于其上，皆大顺之象也。重坤者，顺德之厚也。君子体坤之德，顺以受物，合天下之智愚贵贱，皆顺其性而成之，不以己之所能责人之不逮，仁礼存心，而不忧横逆之至，物无不载也。<br>六十四卦之变动，皆人生所必有之事，抑人心所必有之几，特用之不得其宜，则为恶。故虽乾坤之大德，而以刚健治物，则物之性违；柔顺处己，则己之道废。惟以乾自强，以坤治人，而内圣外王之道备矣。余卦之德，皆以此为统宗，所谓易简而天下之理得矣。  </p>
<p><code>：坤载万物，高低、贵贱、轻重、大小，生死，一视同仁，可谓厚德。</code></p>
<h3 id="初六，履霜坚冰至。"><a href="#初六，履霜坚冰至。" class="headerlink" title="初六，履霜坚冰至。"></a>初六，履霜坚冰至。</h3><p>当纯阴之下，非偶然一阴发动之象也。坚冰之至，霜所必致。履者，人履之。阴兴必盛，自然之数也。故一生、一杀，不以损天地之仁；一治、一乱，不以伤天地之义。特当其时，履其境，不容不戒，故为占者告之。  </p>
<h3 id="象日：“履霜坚冰”，阴始凝也；驯致其道，至坚冰也。"><a href="#象日：“履霜坚冰”，阴始凝也；驯致其道，至坚冰也。" class="headerlink" title="象日：“履霜坚冰”，阴始凝也；驯致其道，至坚冰也。"></a>象日：“履霜坚冰”，阴始凝也；驯致其道，至坚冰也。</h3><p>上“坚冰”二字盖衍文。本义按魏志作“初六履霜”，义亦通。凝，聚也。霜冰皆阴之凝聚而成，在初为始尔。坚冰之至，初无异理，即此阴之凝者然也。其道凝而不释之道。履霜彖辞所谓先迷，驯致则所谓得朋也。  </p>
<p><code>：始凝之霜，循阴之迹，必成坚冰。</code></p>
<h3 id="六二，直方大，不习无不利。"><a href="#六二，直方大，不习无不利。" class="headerlink" title="六二，直方大，不习无不利。"></a>六二，直方大，不习无不利。</h3><p>阴之为德，端凝静处而不妄，故为直；奠位不移而各得其宜，故为方；纯乎阴，则大矣。直、方，其德也；大，其体也。惟直、方故能大，其大者皆直、方也。秉性自然而于物皆利，物无不载，而行无疆矣。九五，乾之盛也。六二，坤之盛也。位皆中，而乾五得天之正位而不过，坤二出于地上而阴不匮。故飞龙者，大人合天之极致，直、方者，君子行地之至善也。  </p>
<h3 id="象曰：六二之动，直以方也。不习无不利，地道光也。"><a href="#象曰：六二之动，直以方也。不习无不利，地道光也。" class="headerlink" title="象曰：六二之动，直以方也。不习无不利，地道光也。"></a>象曰：六二之动，直以方也。不习无不利，地道光也。</h3><p>动谓此爻发动而见功也。有其德，则施之咸宜，配地道之乘时，发生品物，光辉普见。 </p>
<p><code>：得位静处，直方纳物，乃无不利。</code></p>
<h3 id="六三，含章可贞，或从王事，无成有终。"><a href="#六三，含章可贞，或从王事，无成有终。" class="headerlink" title="六三，含章可贞，或从王事，无成有终。"></a>六三，含章可贞，或从王事，无成有终。</h3><p>六二柔顺中正，内德固，而所以发生品物者备其美。六三居其上，成乎坤体，所含者六二之章光，故虽以阴居阳，而可不失其正。三为进爻，出而图功之象，履乎阳位，故曰从王，彖所谓丧朋而承天时行也。或者，不必然而然之辞。含章无必于从事之志；乃因时而出，行乎其所不得不行，虽有成功而不自居。终与“知终终之”之终，皆以内卦小成言之也，事虽从王，志在自尽其道。内卦象德，外卦象位，三者，徳之终也。  </p>
<h3 id="象曰：“含章可贞”，以时发也。“或从王事”，知光大也。"><a href="#象曰：“含章可贞”，以时发也。“或从王事”，知光大也。" class="headerlink" title="象曰：“含章可贞”，以时发也。“或从王事”，知光大也。"></a>象曰：“含章可贞”，以时发也。“或从王事”，知光大也。</h3><p>惟所含者，内有直方之美，故以时发见而可贞。德之已成，时在可见，故从王事，自知其志行之光大而不失时，要以自尽其含弘之用，而非急于见功也，阴以进为美，不倦于行，所以配乾之无疆。  </p>
<p><code>：贞一以时，或成或毁，然必有终。</code></p>
<h3 id="六四，括囊，无咎无誉。"><a href="#六四，括囊，无咎无誉。" class="headerlink" title="六四，括囊，无咎无誉。"></a>六四，括囊，无咎无誉。</h3><p>括嚢，藏之固也。柔居阴位，四为退爻，不求誉而避咎之道也。四与初同道，而初居地位之下，伏阴自怙；四处重阴之中而为人位，乃有意沈晦，退而自守之象，故不同于初之阴很。  </p>
<h3 id="象曰：“括囊无咎”，慎不害也。"><a href="#象曰：“括囊无咎”，慎不害也。" class="headerlink" title="象曰：“括囊无咎”，慎不害也。"></a>象曰：“括囊无咎”，慎不害也。</h3><p>欲退藏以免于咎，则无如避誉而不居。危言则召祸，诡言则悖道，括囊不发，人莫得窥其际，慎之至也。  </p>
<p><code>：以慎藏密。</code></p>
<h3 id="六五，黄裳元吉。"><a href="#六五，黄裳元吉。" class="headerlink" title="六五，黄裳元吉。"></a>六五，黄裳元吉。</h3><p>黄者，地之正色，既异黑白之黝素，尤非青赤之炫著，于五色为得其中。衣在上而著见，裳在下而又有芾佩以掩之，饰在中而与衣以文质相配者也。六五居中以处上体，而柔顺安贞之德，自六二而已成。大顺之积，体天时行，若裳以配衣，深厚而美自见，宜乎其吉矣。凡言吉者，与凶相对之辞，自然而享其安之谓。黄裳非以求吉而固吉，故曰元吉。凡言元吉者准此。  </p>
<h3 id="象曰：”黄裳元吉”，文在中也。"><a href="#象曰：”黄裳元吉”，文在中也。" class="headerlink" title="象曰：”黄裳元吉”，文在中也。"></a>象曰：”黄裳元吉”，文在中也。</h3><p>黄其美也；裳者，在中之象。  </p>
<p><code>：柔顺执中，光彩自现，元吉。</code></p>
<h3 id="上六，龙战于野，其血玄黄。"><a href="#上六，龙战于野，其血玄黄。" class="headerlink" title="上六，龙战于野，其血玄黄。"></a>上六，龙战于野，其血玄黄。</h3><p>阴亢已极，则阳必奋起。龙，阳物也。于野，卦外之象。阴阳各有六位。坤六阴毕见，则六阳皆隐而固在；此盛而已竭，彼伏而方兴，战而交伤，所必然矣。阳之战阴，道之将治也，而欲奋起于涸阴之世，则首发大难，必罹于害，陈胜项梁与秦俱亡；徐寿辉张士诚与元俱殒。民物之大难，身任之，则不得辞其伤。易为龙惜，而不惜阴之将衰，圣人之情见矣。<br>“坤”卦纯阴，其道均也，而中四爻皆君子之辞，惟初、上以世运之阴幽争乱言之。盖乾坤者，本太极同有之实，各有其德，而不可相无：体道以学易者，法其所可用而不能极其数。二、五得中而不过；三、四人位，乃君子调燮之大用所自施，故以其德言之，美者极其盛，而次亦可以寡过。初则沈处地下，上则高翔天际，而无所施其调燮，故以气运言之，而为潜、为亢、为凝、为战。乃阳虽无功而过浅，君子犹可因时以守约，圣人固且逢悔而不忧；阴则初惨而不舒，上淫而不忌，是以冰之坚，玄黄之血，成乎世运之伤，此坤之初、上所以独危也。然卦体纯而不杂，则抑天数自然之致，非人事之有愆。故坚冰龙战皆属乎气运，而示占者知命以谨微，非他卦凌杂致咎，为人事所致之孽也，是以坤之初、上皆不言凶。  </p>
<h3 id="象曰：“龙战于野”，其道穷也。"><a href="#象曰：“龙战于野”，其道穷也。" class="headerlink" title="象曰：“龙战于野”，其道穷也。"></a>象曰：“龙战于野”，其道穷也。</h3><p>六阴皆见于象，穷极而无余，阳必起而乘之。  </p>
<p><code>：阴积而滞，阳欲起而乘之，必受阴阻，战则伤。</code></p>
<h3 id="用六，利永贞。"><a href="#用六，利永贞。" class="headerlink" title="用六，利永贞。"></a>用六，利永贞。</h3><p>六者，数之不足者也。惟安于不足，则质虽凝滞，而虚中以听阳之施，以顺为正，阴之贞也。十八变而皆得六，处于至不足之数，不如七之与八，求益以与阳争多寡。丧朋而安贞，始终如一，以资万物之生，故无不利而永得其正。<br>象曰：“用六永贞”，以大终也。<br>阳始之，阴终之，乃成生物之利。永贞以顺阳，而资生万物，质无不成，性无不丽，则与乾之元合其大矣。  </p>
<p><code>：用，体之德著于外而所成之功，所成之能。六，虚中而受阳施也。</code></p>


			  <br>
			  <div align="center" class="mobileHide">
			    <img src="data:image/png;base64,iVBORw0KGgoAAAANSUhEUgAAAMYAAADGCAAAAACs8KCBAAACKklEQVR42u3aQW7DMAwEwP7/0ynQa1tnl4qDWB6dgiSWNToQEsmvr3g8fsbvz8f///3P5Ptk/uHAwMC4LONxOP5b+vGLE3byrmRtGBgY92HMguws+CYbVL8XAwMDIwh57Xa8ePswMDAwSmp+x8xDMwYGBkZyiX3/YfGUuzgGBsYFGSuFgbM/v6m+gYGB8cGMx2gkxcj2LUvrwcDA2JqRXD7bWJdg8gNiEYgxMDA2ZRwvvQ21+fwrKbk/5sHAwNiasZ4gW2nqyjdxqb6BgYFxccZsWWe0ZbSlzeL1GBgYF2e0BYCW2hYpZwk7DAyMOzCOA+KsJLB+BKzLEhgYGJsy8upBvvT2ejwLxxgYGPdh5JO2JcnZ922Bs94bDAyMizNmKf487OYz5CXVf6scGBgYWzPOALTHwXxVp+cLMTAwPobRXmXry2Q8XnyexcDA2IKxkuJvk/4rTRjHYAwMjHsynjxW9nGslz+j+gYGBsamjCSoHVPzdP+spSz/FQMD4w6M4bEsCMftU7MLNgYGxt0Ys1TaetPYSmMZBgbG3owk+M5KBW0Dx2y7MTAw9mY8yjE7OLYBNG8dw8DAuANjvQ1i5am8SJAXGDAwMHZltEe6tug4C8pJQaLo7MDAwNiCkYfL9UPhLIn2ZHMxMDAwyvDaptja1oqXBVwMDIztGO3UbXkguWc/qWlgYGBszUgusbMQmQflIQADA+MGjPWmijZQrix61rKGgYFxWcY3m0IsuoKa73AAAAAASUVORK5CYII=" text="船山文集《周易内传》坤 象辞、爻辞">
				<h4>移动设备 扫码阅读</h4>
			  </div>    <!-- add -->

		</div>

        <blockquote class="post-copyright">
    
    <div class="content">
        
        文章标题：<a href="/article/31633.html">船山文集《周易内传》坤 象辞、爻辞</a></br>原文链接：<a href="/article/31633.html" target="_blank" rel="external">https://www.zhinuo.space/article/31633.html</a></br>
        
        

    </div>
    
    <footer>
        <a href="https://www.zhinuo.space">
            <img src="/images/avatar.jpg" alt="zhinuo">
            zhinuo
        </a>
    </footer>
</blockquote>

        
<div class="page-reward">
    <a id="rewardBtn" href="javascript:;" class="page-reward-btn waves-effect waves-circle waves-light">赏</a>
</div>



        <div class="post-footer" style="text-align: center;">
            
	<ul class="article-tag-list"><li class="article-tag-list-item"><a class="article-tag-list-link" href="/tags/乾坤/">乾坤</a></li><li class="article-tag-list-item"><a class="article-tag-list-link" href="/tags/六十四卦/">六十四卦</a></li><li class="article-tag-list-item"><a class="article-tag-list-link" href="/tags/周易/">周易</a></li><li class="article-tag-list-item"><a class="article-tag-list-link" href="/tags/国学/">国学</a></li><li class="article-tag-list-item"><a class="article-tag-list-link" href="/tags/爻辞/">爻辞</a></li><li class="article-tag-list-item"><a class="article-tag-list-link" href="/tags/王夫之/">王夫之</a></li><li class="article-tag-list-item"><a class="article-tag-list-link" href="/tags/象辞/">象辞</a></li><li class="article-tag-list-item"><a class="article-tag-list-link" href="/tags/阴阳/">阴阳</a></li></ul>


            
<div class="page-share-wrap">
    

<div class="page-share" id="pageShare">
    <ul class="reset share-icons">
      <li>
        <a class="weibo share-sns" target="_blank" href="http://service.weibo.com/share/share.php?url=https://www.zhinuo.space/article/31633.html&title=《船山文集《周易内传》坤 象辞、爻辞》 — 布袋知诺&pic=https://www.zhinuo.space/images/avatar.jpg" data-title="微博">
          <i class="icon icon-weibo"></i>
        </a>
      </li>
      <li>
        <a class="weixin share-sns wxFab" href="javascript:;" data-title="微信">
          <i class="icon icon-weixin"></i>
        </a>
      </li>
      <li>
        <a class="qq share-sns" target="_blank" href="http://connect.qq.com/widget/shareqq/index.html?url=https://www.zhinuo.space/article/31633.html&title=《船山文集《周易内传》坤 象辞、爻辞》 — 布袋知诺&source=易知 简能" data-title=" QQ">
          <i class="icon icon-qq"></i>
        </a>
      </li>
      <li>
        <a class="facebook share-sns" target="_blank" href="https://www.facebook.com/sharer/sharer.php?u=https://www.zhinuo.space/article/31633.html" data-title=" Facebook">
          <i class="icon icon-facebook"></i>
        </a>
      </li>
      <li>
        <a class="twitter share-sns" target="_blank" href="https://twitter.com/intent/tweet?text=《船山文集《周易内传》坤 象辞、爻辞》 — 布袋知诺&url=https://www.zhinuo.space/article/31633.html&via=https://www.zhinuo.space" data-title=" Twitter">
          <i class="icon icon-twitter"></i>
        </a>
      </li>
      <li>
        <a class="google share-sns" target="_blank" href="https://plus.google.com/share?url=https://www.zhinuo.space/article/31633.html" data-title=" Google+">
          <i class="icon icon-google-plus"></i>
        </a>
      </li>
    </ul>
 </div>



    <a href="javascript:;" id="shareFab" class="page-share-fab waves-effect waves-circle">
        <i class="icon icon-share-alt icon-lg"></i>
    </a>
</div>



        </div>
    </div>

    
<nav class="post-nav flex-row flex-justify-between">
  
    <div class="waves-block waves-effect prev">
      <a href="/article/26593.html" id="post-prev" class="post-nav-link">
        <div class="tips"><i class="icon icon-angle-left icon-lg icon-pr"></i> Prev</div>
        <h4 class="title">船山文集《周易内传》坤 文言</h4>
      </a>
    </div>
  

  
    <div class="waves-block waves-effect next">
      <a href="/article/16145.html" id="post-next" class="post-nav-link">
        <div class="tips">Next <i class="icon icon-angle-right icon-lg icon-pl"></i></div>
        <h4 class="title">船山文集《周易内传》坤 彖辞</h4>
      </a>
    </div>
  
</nav>



    











    <!-- Valine Comments -->
    <div class="comments vcomment" id="comments"></div>
    <script src="//cdn1.lncld.net/static/js/3.0.4/av-min.js"></script>
    <script src="//unpkg.com/valine@latest/dist/Valine.min.js"></script>
    <!-- Valine Comments script -->
    <script>
        var GUEST_INFO = ['nick','mail','link'];
        var guest_info = 'nick,mail,link'.split(',').filter(function(item){
          return GUEST_INFO.indexOf(item) > -1
        });
        new Valine({
            el: '#comments',
            notify: 'false' == 'true',
            verify: 'false' == 'true',
            appId: "olVvvCLnmC5nKeBbzbc4o0aT-gzGzoHsz",
            appKey: "6PzRIlHrejISfXLQDYmH2CO7",
            avatar: "mm",
            placeholder: "闻言如见其人",
            guest_info: guest_info.length == 0 ? GUEST_INFO : guest_info,
            pageSize: "10"
        })
    </script>
    <!-- Valine Comments end -->













</article>

<div id="reward" class="page-modal reward-lay">
    <a class="close" href="javascript:;"><i class="icon icon-close"></i></a>
    <h3 class="reward-title">
        <i class="icon icon-quote-left"></i>
        ！赏块 ¥ $ 爽快！
        <i class="icon icon-quote-right"></i>
    </h3>
    <div class="reward-content">
        
        <div class="reward-code">
            <img id="rewardCode" src="/images/wechat.png" alt="打赏二维码">
        </div>
        
        <label class="reward-toggle">
            <input id="rewardToggle" type="checkbox" class="reward-toggle-check"
                data-wechat="/images/wechat.png" data-alipay="/images/alipay.png">
            <div class="reward-toggle-ctrol">
                <span class="reward-toggle-item wechat">微信</span>
                <span class="reward-toggle-label"></span>
                <span class="reward-toggle-item alipay">支付宝</span>
            </div>
        </label>
        
    </div>
</div>



</div>

        <footer class="footer">
    <div class="top">
        <p>
			<span>博客遵循 <a href="http://creativecommons.org/licenses/by-nc-sa/4.0/" target="_blank" title="BY-NC-SA 4.0"><i class="icon icon-lg icon-cc"></i></a>
	<!-- <span id="busuanzi_container_site_uv" title="访客数" style='display:none'>
    <i class="icon icon-hourglass-start"> <span id="busuanzi_value_site_uv"></span></i>
    </span>    mod -->
    <span id="busuanzi_container_site_pv" title="访问量" style='display:none'>
    <i class="icon icon-heart">  <span id="busuanzi_value_site_pv"></span></i>
    </span>

</span>
            
		</p>
    </div>
    <div class="bottom">
        <p>
            <span><a href="https://github.com/yscoder/hexo-theme-indigo" target="_blank">indigo</a> Theme by Yusen.</span>
            <span><a href="/">布袋知诺</a> &copy; 2016-2019</span>
        </p>
    </div>
</footer>

    </main>
    <div class="mask" id="mask"></div>
<a href="javascript:;" id="gotop" class="waves-effect waves-circle waves-light"><span class="icon icon-lg icon-chevron-up"></span></a>



<div class="global-share" id="globalShare">
    <ul class="reset share-icons">
      <li>
        <a class="weibo share-sns" target="_blank" href="http://service.weibo.com/share/share.php?url=https://www.zhinuo.space/article/31633.html&title=《船山文集《周易内传》坤 象辞、爻辞》 — 布袋知诺&pic=https://www.zhinuo.space/images/avatar.jpg" data-title="微博">
          <i class="icon icon-weibo"></i>
        </a>
      </li>
      <li>
        <a class="weixin share-sns wxFab" href="javascript:;" data-title="微信">
          <i class="icon icon-weixin"></i>
        </a>
      </li>
      <li>
        <a class="qq share-sns" target="_blank" href="http://connect.qq.com/widget/shareqq/index.html?url=https://www.zhinuo.space/article/31633.html&title=《船山文集《周易内传》坤 象辞、爻辞》 — 布袋知诺&source=易知 简能" data-title=" QQ">
          <i class="icon icon-qq"></i>
        </a>
      </li>
      <li>
        <a class="facebook share-sns" target="_blank" href="https://www.facebook.com/sharer/sharer.php?u=https://www.zhinuo.space/article/31633.html" data-title=" Facebook">
          <i class="icon icon-facebook"></i>
        </a>
      </li>
      <li>
        <a class="twitter share-sns" target="_blank" href="https://twitter.com/intent/tweet?text=《船山文集《周易内传》坤 象辞、爻辞》 — 布袋知诺&url=https://www.zhinuo.space/article/31633.html&via=https://www.zhinuo.space" data-title=" Twitter">
          <i class="icon icon-twitter"></i>
        </a>
      </li>
      <li>
        <a class="google share-sns" target="_blank" href="https://plus.google.com/share?url=https://www.zhinuo.space/article/31633.html" data-title=" Google+">
          <i class="icon icon-google-plus"></i>
        </a>
      </li>
    </ul>
 </div>


<div class="page-modal wx-share" id="wxShare">
    <a class="close" href="javascript:;"><i class="icon icon-close"></i></a>
    <p>扫一扫，分享到微信</p>
    <img src="data:image/png;base64,iVBORw0KGgoAAAANSUhEUgAAAMYAAADGCAAAAACs8KCBAAACKklEQVR42u3aQW7DMAwEwP7/0ynQa1tnl4qDWB6dgiSWNToQEsmvr3g8fsbvz8f///3P5Ptk/uHAwMC4LONxOP5b+vGLE3byrmRtGBgY92HMguws+CYbVL8XAwMDIwh57Xa8ePswMDAwSmp+x8xDMwYGBkZyiX3/YfGUuzgGBsYFGSuFgbM/v6m+gYGB8cGMx2gkxcj2LUvrwcDA2JqRXD7bWJdg8gNiEYgxMDA2ZRwvvQ21+fwrKbk/5sHAwNiasZ4gW2nqyjdxqb6BgYFxccZsWWe0ZbSlzeL1GBgYF2e0BYCW2hYpZwk7DAyMOzCOA+KsJLB+BKzLEhgYGJsy8upBvvT2ejwLxxgYGPdh5JO2JcnZ922Bs94bDAyMizNmKf487OYz5CXVf6scGBgYWzPOALTHwXxVp+cLMTAwPobRXmXry2Q8XnyexcDA2IKxkuJvk/4rTRjHYAwMjHsynjxW9nGslz+j+gYGBsamjCSoHVPzdP+spSz/FQMD4w6M4bEsCMftU7MLNgYGxt0Ys1TaetPYSmMZBgbG3owk+M5KBW0Dx2y7MTAw9mY8yjE7OLYBNG8dw8DAuANjvQ1i5am8SJAXGDAwMHZltEe6tug4C8pJQaLo7MDAwNiCkYfL9UPhLIn2ZHMxMDAwyvDaptja1oqXBVwMDIztGO3UbXkguWc/qWlgYGBszUgusbMQmQflIQADA+MGjPWmijZQrix61rKGgYFxWcY3m0IsuoKa73AAAAAASUVORK5CYII=" alt="微信分享二维码">
</div>




    <script src="//cdn.bootcss.com/node-waves/0.7.4/waves.min.js"></script>
<script>
var BLOG = { ROOT: '/', SHARE: true, REWARD: true };


lazyScripts.push('//s95.cnzz.com/z_stat.php?id=1260833485&web_id=1260833485')

</script>

<script src="/js/main.min.js?v=1.7.1"></script>


<div class="search-panel" id="search-panel">
    <ul class="search-result" id="search-result"></ul>
</div>
<template id="search-tpl">
<li class="item">
    <a href="{path}" class="waves-block waves-effect">
        <div class="title ellipsis" title="{title}">{title}</div>
        <div class="flex-row flex-middle">
            <div class="tags ellipsis">
                {tags}
            </div>
            <time class="flex-col time">{date}</time>
        </div>
    </a>
</li>
</template>

<script src="/js/search.min.js?v=1.7.1" async></script>






<!-- <script async src="//busuanzi.ibruce.info/busuanzi/2.3/busuanzi.pure.mini.js"></script> -->
<script src="/js/busuanzi.js"></script>    <!-- add -->



<script>
(function() {
    var OriginTitile = document.title, titleTime;
    document.addEventListener('visibilitychange', function() {
        if (document.hidden) {
            document.title = '知诺';
            clearTimeout(titleTime);
        } else {
            document.title = '';
            titleTime = setTimeout(function() {
                document.title = OriginTitile;
            },2000);
        }
    });
})();
</script>



<script>!function(i){var o=Array.prototype.slice.call(document.querySelectorAll("img[data-original]"));function r(t,e){var n=new Image,i=t.getAttribute("data-original");n.onload=function(){t.src=i,e&&e()},n.src=i}function t(){for(var t=0;t<o.length;t++)e=o[t],void 0,0<=(n=e.getBoundingClientRect()).top&&0<=n.left&&n.top<=(i.innerHeight||document.documentElement.clientHeight)&&r(o[t],function(){o.splice(t,t)});var e,n}t(),i.addEventListener("scroll",t)}(this);</script></body>
</html>
